Un țigan
Tata s-a nascut la țară, undeva într-un sat prin județul Vâlcea. La 14 ani a venit în București și s-a angajat ca ucenic, iar de atunci și până când s-a pensionat a muncit din greu pentru el și pentru familia lui. După ce s-a pensionat, s-a întors în comuna lui natală împreună cu mama - zice-s-ar ”să se odihnească”. Odihnă activă; că, dacă n-a avut stare toata viata,  evident că nici acu’ n-are. S-a apucat de viticultură pe 20 de ari de pământ. De viticultură și de politică, pentru că, printre altele, este și consilier local. La presiunile lui, primăria a obținut din fondurile SAPARD 1.000.000€, cu care s-au asfaltat, în urmă cu câțiva ani, 6 km de drum de țară. Un drum dificil, ce merge printre niște dealuri cu pante abrupte care, la cea mai mică ploaie, nu mai puteau fi urcate decât cu carul tras de boi. Drumul face legatura între vatra comunei și satul în care stă tata. Satul e mic și, de-a lungul anilor, nici un primar nu și-a bătut capul să rezolve, cât de cât, problema drumului. Tata l-a convins pe primar că nu se mai poate, iar primarul a înțeles. A urmat multă alergătură și, până la urmă, au reușit să primească banii de la UE.
În anul următor s-au ostenit, au pus mână de la mână și, deși oamenii sunt foarte săraci, au reușit să repare biserica din sat, care stătea să cadă.

Acum un an, în urma unui control medical, s-a constatat că tata avea cancer de prostată. L-am dus pe la mai mulți medici și, în final, ne-am orientat către prof. Bădulescu - șeful clinicii de oncologie a spitalului județean din Craiova. De atunci urmează un tratament prescris de dom’ profesor și.. atât. Nu îi este nici mai bine, nici mai rău decît îi era de obicei. Muncește în continuare la via lui, se cearta cu unii colegi consilieri atunci când e rost de ceartă, câteodată și cu primarul, mai beau câte un pahar de vin sau de țuică atunci când le trece supararea, mai joacă o tablă, mai joacă un șah.. și viata merge înainte.

Acum e ‘supărat’ pentru că a început nepotă-su de 16 ani să-l bată la table. ‘Dupa ce că i-am aratat cum se face, acum n-are pic de respect.’ – râde tata pe sub mustață. Fi-miu 'ăl mare e primul lui nepot și tata nu-și mai încape în piele de mândru ce e.
O data pe lună, tata merge la Craiova pentru perfuzia cu Zometa. Se întampla ca, din când in când, să mai merg și eu cu el ca să mai stau de vorbă cu dom’ profesor și să vedem ce este de facut.
Plec cu o zi înainte din Bucuresti, și a doua zi mergem dis de dimineață la spital. După-amiaza ne întoarcem, mai stau și eu câteva ore, după care, pe seară, mă întorc în București.
Acum vreo șase luni, după ce venisem de la Craiova, tocmai când ne așezasem la masă, sună cineva la poarta.
Tata se scoală și merge să vadă cine a venit. Și stă.. și stă.. și nu mai vine. Am iesit și eu să văd ce se intamplă. La poartă erau niste țigani nomazi - țiganu’, piranda și un țigănuș de vreo 10 – 12 ani. Încercau să-l convingă pe tata să cumpere un cazan pentru țuică. Tata nu știa ce sa facă; i-ar fi trebuit un cazan, pentru că, dintr-un motiv sau altul, nu mai era mulțumit de cel vechi, dar nu era încă hotărât să cumpere unul nou. Țiganii, văzând ezitarea tatei, au început să ducă muncă de lămurire.. c-o fi, c-o păți.. Mă rog; încercau să-și vânda marfa. La un moment dat, tata, ca să scape de ei, le spune hotărât ‘Nu am, mă, bani acum; poate altă dată.’ și dă să închidă poarta.
Atunci țigănusul zice spre tata:
-          Nene, dă, bre, și mie o bucata de pâine că nu am mai mâncat de două zile.
Tata se uita puțin la el, după care îi raspunde sec:
-          Așteaptă! și intra în curte, îndreptându-se spre bucătărie.
Îi spune mamei să pregătească un pachet cu niște pâine, niște rosii și o bucată de branză.
-          Ce faci mă, spun, dai de mâncare la țigani (*țiganilor)?
-          Taci, mă! - se răstește tata la mine.
Am tăcut. Ce sa fac? E tata.
Ia pachetul pregatit de mama și se indreaptă către poartă, cu mine după el.
-          Ia, mă, și zi bodeaprostea (*bogdaproste)!
-          Saru’mâna, nene, bodeaprostea (*)…
După care... mi-e greu să vă descriu ce a urmat.
Nu cred că ați văzut vreodată un câine mâncând cu atâta viteză și cu atât nesaț cu care mânca acel copil... De-abia atunci am realizat că este un copil. Da, un copil. Țigan, dar copil. Brusc, m-au cuprins furnicăturile. Tata a întors capul către mine reproșându-mi din priviri ‘Vezi, mă?’.
Am rămas mut. Nu știam ce să spun. Nu știam ce să fac. Nici acum nu știu ce este de făcut.
Ne-am obișnuit să-i disprețuim. Ne-am obișnuit să dăm vina pe ei pentru toate găinăriile din țară și din afara țării. Probabil că o facem pe bună dreptate. Dar... Îmi pun întrebarea: de ce oare nimeni nu încearcă să intre și în pielea lor? De ce oare nimeni nu încearca să găsească o soluție acestei probleme pe care noi, românii, o avem de sute de ani?

---


Cultura lor, probabil mai bogată decât cea a multor popoare, este cu totul de cultura noastră. A nu se face confuzie între cultură și educație.
Spre exemplu, în cultura țigănească nu există rețineri în a vorbi minorilor de orice varstă despre relații sexuale și nici chiar de a-i (AYAYAYAYAYAYAY! - scuze, aici chiar m-am dat cu capul de birou) incuraja spre acestea. De aici vine, probabil, și tradiția/obiceiul de a se căsători (încă o dată...) la o varsta foarte fragedă, de unde rezultă copiii cu copii.
Unele elemente culturale au caracter antisocial.


(*...) - necorectat, fiindcă este citat