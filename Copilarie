Copilarie


Discutam cu niște prieteni, zilele trecute, despre copilăriile noastre. Fiecare dintre noi avea tot felul de povești: Lupu' spunea despre cum a spart cu mingea de fotbal un geam, Ureche spunea despre cum l-au prins ai lui, în spatele blocului, cu o cutie de bere la 12 ani, Moldoveanca spunea despre cum se pupa cu iubitul ei în debaraua din bucătărie în timp ce maică-sa gătea, și așa mai departe. Din când în când, mai povesteam și eu câte una.
”Bă, deci vă spun, când am trimis bombeu' ăla până la etajul 4, 'nea Miță nici nu s-a supărat! Omu' m-a întrebat dacă mă duc la vreun club de fotbal, și că dacă nu mă duc, ar trebui...”
...
”Când m-a văzut cu berea, maică-mea mai avea puțin și mă lua la bătaie. M-am dus cu ei în apartament, la mine în cameră. Mi-a făcut maică-mea capu' calendar 2 ore pe ceas. Taică-miu, din spate, comenta din când în când <<Da, da. Are dreptate!>>. Pe la șaișpe ani, într-o seară, stătea tata în bucătărie, bând o bere. Când mă uit în frigider, mai erau 3. Îmi iau inima-n dinți, scot una, mi-o desfac, și mă așez cu el la masă. Pe el l-a bufnit râsul și nu înțelegeam de ce... Prima chestie pe care mi-o spune este: <<Bă, scuze că te-am boscorodit acu' 4 ani. Sincer, mă durea în cot că împărțeai o bere cu prietenii în spatele blocului. Dar dacă nu spuneam ce-am spus, mi-o puneam pe maică-ta-n cap.>>”
...
”Când s-a deschis ușa, am înlemnit amândoi. Am tăcut mâlc și, după un timp, ea s-a apucat de prăjit cartofi. Noi doi, ca idioții, credeam că mama nu s-a prins că eram acolo, așa că am continuat. Nu știu dacă vreunul dintre voi a stat cu fundu' pe un raft de lemn fixat cu holșuruburi, da' vă spun eu: nu e deloc confortabil. N-a durat mult să se rupă și să ne pice toată debaraua. Lui Mihai i-a picat un tuci în cap, și ăla a fost... s-a trezit peste o oră. Vine maică-mea la noi și spune: <<Lua-v-ar gaia să vă ia, stați în cameră, nu-mi strcați mie debaraua!>>. N-am putut să mă uit în ochii ei o săptămână.”
...
Și eu povesteam. Despre cum am fugit de un bou pentru că aveam un tricou roșu pe mine (săracul bou s-a uitat vreo 3 secunde la mine și nici că a mișcat), despre cum mă plimbam cu vără-miu prin Mecea și numeam fiecare poiană, și altele...
A patra poveste pe care am început s-o narez:
”Cred că aveam 5-6 ani când eu cu vără-miu ne-am decis să mergem de-a latul unei văi a unui pârâu. Pârâul se numea Mecea, și era foarte aproape de curtea bunicilor. Coborâsem cu Tataie de multe ori până jos la fântână